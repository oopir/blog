---
title: הנגזרת / הדיפרנציאל
---


<h1 style="text-align: center">הנגזרת / הדיפרנציאל</h1>


בפוסט הזה נתחיל ללמוד על מושג הנגזרת בהקשר של פונקציות בכמה משתנים.
אנחנו נראה שנדרשת הרבה העמקה רק כדי לענות על השאלה <strong>"מהי
נגזרת" </strong>- או ליתר דיוק, "איך ניתן
להכליל את הגדרת הנגזרת באופן שישמר את המהות, התכונות והשימושיות של
ההגדרה המוכרת לנו". הפוסט מוקדש כמעט במלואו לדיון
הדרגתי בשאלה הזו.

<br>
<h2>נגזרות חלקיות ונגזרות מכוונות</h2>

לשם פשטות נתחיל עם פונקציות $$f:\mathbb{R}^{2}\rightarrow\mathbb{R}$$,
ובהמשך נעבור למקרים כלליים יותר.


כמו בהרבה אתגרים, נתחיל עם מה שאנחנו יודעים לעשות. נניח שאנחנו מסתכלים
על $$f$$ בנקודה ספציפית, ושאנחנו רוצים למדוד את "קצב
השינוי" של הפלט כפונקציה של משתנה <strong>בודד</strong>.


לצורך העניין, בהינתן פונקציה $$f(x,y)$$ ונקודה $$\text{(}a,b,f(a,b))$$,
נוכל להחליט שאנחנו "מקבעים" את
$$b$$ ובודקים איך תזוזה בכיוון ציר ה-$$x$$ תשפיע על הגובה. במונחים
פורמליים, נרצה בעצם את הביטוי 

$$
\underset{h\rightarrow0}{lim}\frac{f(a+h,b)-f(a,b)}{h}
$$

לביטוי זה קוראים <strong>הנגזרת החלקית לפי $$x$$ </strong>של<strong> $$f$$
בנקודה $$(a,b)$$, </strong>ומסמנים זאת ע"י $$\frac{\partial f}{\partial x}$$
או $$f_{x}$$.<strong> </strong>
&nbsp;  



כדי לחשב את $$f_{x}(a,b)$$ נבחין במשהו: מהרגע שהחלטנו לקבע את $$b$$
ולנוע רק במקביל לציר $$x$$, ניתן להסתכל על $$f$$ כפונקציה של
משתנה יחיד! באופן יותר מסודר, אפשר להגדיר פונקציה $$g:\mathbb{R\rightarrow R}$$
ע"י $$g(x)=f(x,\boldsymbol{b})$$ (ודאו את ההבנה
שזו אכן פונקציה "רגילה"). כעת הביטוי
שרצינו הוא:

$$
f_{x}(a,b)\,=\,\underset{h\rightarrow0}{lim}\frac{f(a+h,b)-f(a,b)}{h}\,=\,\underset{h\rightarrow0}{lim}\frac{g(a+h)-g(a)}{h}\,=\,\boldsymbol{g'(a)}
$$

באופן כללי, עבור ה-$$b$$ הספציפי הזה מתקיים לכל $$x$$: $$f_{x}(x,b)=g'(x)$$
&nbsp;  
 


<img src='/blog/images/differentiability_1.png'>


($$f$$ היא המשטח הירוק, $$(a,b,f(a,b))$$ היא הנקודה האדומה,
$$g$$ היא העקום השחור. ממש ממליץ לשחק עם ההצגה האינטרקטיבית של
הגרף: [https://www.geogebra.org/3d/ttnubtyx](https://www.geogebra.org/3d/ttnubtyx){:target="_blank"})
&nbsp;  

&nbsp;  
לדוגמה, נחשב את $$f_{x}$$ עבור $$f(x,y)=2x^{2}y+10x$$ בנקודה
$$(4,7)$$. תחילה נביע את $$g$$: 

$$
g(x):=f(x,7)=2x^{2}\cdot7+10x
$$

מכך $$g'(x)=28x+10$$ ולכן: $$f_{x}(4,7)=g'(4)=122$$ 
&nbsp;  



אפשרי גם לחשב את $$f_{x}$$ בנקודה כללית $$(x,y)$$: בדוגמה שלנו,
לפי הגדרת $$g$$ נקבל  $$g(x)=2x^{2}y+10x$$ , אבל פה צריך <strong>להיזהר</strong>
ולהפנים נקודה חשובה - כאן $$y$$ הוא <strong>פרמטר</strong> ולא משתנה! לאחר
שהבנו את הנקודה הזו, ניתן לחשב את הנגזרת החלקית:  $$f_{x}=g'(x)=4xy+10$$.
&nbsp;  

&nbsp;  
בשביל לתרגל, אתן עוד כמה דוגמאות לפונקציות והנגזרות החלקיות שלהן:

$$
f(x,y)=x+y\,\Longrightarrow\,f_{x}(x,y)=1,f_{y}(x,y)=1
$$



$$
f(x,y)=x\cdot y\,\Longrightarrow\,f_{x}(x,y)=y,f_{y}(x,y)=x
$$



$$
f(x,y)=x^{y}\,\Longrightarrow\,f_{x}(x,y)=y\cdot x^{y-1},f_{y}(x,y)=x^{y}\cdot ln(x)
$$


&nbsp;  



כמובן שבאופן דומה ניתן לחשב גם נגזרת חלקית לפי <strong>$$y$$</strong>,
ובאופן כללי עבור פונקציה $$f:\mathbb{R}^{n}\rightarrow\mathbb{R}$$
ניתן לחשב את $$f_{x_{i}}$$ (וכמות הפרמטרים תהיה $$n-1$$).


אציין שכמו בנגזרות המוכרות לנו, עשויות להיות נקודות שלא יהיו גזירות
לפי אחד המשתנים.<strong></strong>
&nbsp;  

&nbsp;  

&nbsp;  
נעבור להכללה של נגזרות חלקיות. מעכשיו נדון בפונקציות $$f:\mathbb{R}^{n}\rightarrow\mathbb{R}$$
, ונתייחס לקלט של $$f$$ בתור נקודה/וקטור במרחב האוקלידי $$\mathbb{R}^{n}$$.


היה נוח ואינטואיטיבי (יחסית) לחשוב על "קצב השינוי"
כפונקציה של משתנה בודד. אבל אם נחשוב מנקודת מבט גרפית, אפשר לדבר עליו
גם בכיוונים שאינם מקבילים לצירים -- להחליט על כיוון תזוזה מסוים,
ואז לשאול מה השיפוע שנקבל אם נלך בכיוון הזה. נגדיר זאת באופן פורמלי,
אבל בינתיים לא נצלול לעומק לגבי דרכי חישוב - לזה נגיע בהמשך.
&nbsp;  



יהי וקטור $$u\in\mathbb{R}^{n}$$ ותהי נקודה $$p=(x_{1},...,x_{n})$$
. הנגזרת המכוונת של $$f$$ בנקודה $$p$$ ובכיוון $$u$$ היא
הגבול $$f_{u}(p)=\underset{h\rightarrow0}{lim}\frac{f(p+h\cdot u)-f(p)}{h}$$
(אם הוא קיים). שימו לב שהגדרה זו מכילה גם את כל הנגזרות החלקיות (עבור
הוקטורים $$e_{1},...,e_{n}$$).


הבחנה שמאוד הפתיעה אותי היא העובדה שאפשר לחשב נגזרת גם <strong>בכיוון
המנוגד לאחד הצירים</strong>. בנוסף, ניתן להוכיח מההגדרה שמתקיים $$f_{u}=-f_{-u}$$.
&nbsp;  
טבעי לנחש שיהיה קשר בין נגזרת מכוונת בנקודה לבין הנגזרות החלקיות באותה
נקודה (מישהו אמר צירוף לינארי?). כשנגדיר בהמשך גזירות/דיפרנציאביליות,
נראה שעבור $$f$$ גזירה אכן קיים קשר כזה.

<br>
<h2>משהו חסר כאן</h2>

בנינו כמה כלים שיאפשרו לנו לחקור פונקציות בכמה משתנים, שזה צעד חשוב
בכיוון הנכון, אבל אנסה לשכנע אתכם שלא הגענו להגדרה "חזקה"
כמו הנגזרת שאנו מכירים. החסרונות שנראה יתנו מוטיבציה לצלול עמוק יותר.
&nbsp;  



מאפיין בולט של גזירות במשתנה אחד היא שגזירות בנקודה גוררת רציפות בנקודה
-- אך <strong>אין</strong> גרירה כזו בהקשר של נגזרות חלקיות/כיווניות. נראה
כדוגמה את הפונקציה הבאה:

$$
f(x,y)=\begin{cases}
\frac{xy}{x^{2}+y^{2}} & (x,y)\neq(0,0)\\

\,\,\,0 & (x,y)=(0,0)
\end{cases}
$$

הנגזרת החלקיות שתיהן קיימות בנקודה $$(0,0)$$:

$$
f_{x}(0,0)=\underset{h\rightarrow0}{lim}\frac{f(0+h,0)-f(0,0)}{h}=\underset{h\rightarrow0}{lim}\frac{\frac{h\cdot0}{h^{2}+0}-0}{h}=\underset{h\rightarrow0}{lim}\frac{0}{h}=0
$$



$$
f_{y}(0,0)=\underset{h\rightarrow0}{lim}\frac{f(0,0+h)-f(0,0)}{h}=\underset{h\rightarrow0}{lim}\frac{\frac{0\cdot h}{0+h^{2}}-0}{h}=\underset{h\rightarrow0}{lim}\frac{0}{h}=0
$$

בשביל רציפות ב--$$(0,0)$$, הגבול בנקודה זו יצטרך להיות 0.
אבל מצד שני מתקיים: 

$$
\left(\frac{1}{k},\frac{1}{k}\right)\underset{k\rightarrow\infty}{\longrightarrow}\left(0,0\right)\,\,,\,\,f\left(\frac{1}{k},\frac{1}{k}\right)=\frac{\frac{1}{k}\frac{1}{k}}{\left(\frac{1}{k}\right)^{2}+\left(\frac{1}{k}\right)^{2}}=\frac{1}{2}\underset{k\rightarrow\infty}{\longrightarrow}\frac{1}{2}\neq f(0,0)
$$

לכן מהגדרת היינה בהכרח לא מתקיים $$\underset{x\rightarrow(0,0)}{lim}f(x)=f(x)$$
&nbsp;  

&nbsp;  
בנוסף לחולשה הזו, ייתכן שבנקודה מסוימת $$f$$ תהיה גזירה חלקית בכל
אחד מהמשתנים, ועדיין יהיו כיוונים בהם $$f$$ לא תהיה גזירה. דוגמה
לכך היא הנקודה $$(0,0)$$ בפונקציה:

$$
f(x,y)=\begin{cases}
x & y=0\\

y & x=0\\

1 & else
\end{cases}
$$



מתקיים $$f_{x}(0,0)=f_{y}(0,0)=0$$ (לדוגמה, אם ניצמד לסימונים הקודמים,
נקבל $$g(x)=f(x,0)=x$$). אבל, לכל $$u\in\mathbb{R}^{2}$$ שאינו
מתלכד עם הצירים:

$$
f_{u}(0,0)\,=\,\underset{h\rightarrow0}{lim}\,\frac{f((0,0)+h\cdot u)-f(0,0)}{h}\,=\,\underset{h\rightarrow0}{lim}\,\frac{f(hu_{1},hu_{2})-0}{h}\,\,\overset{u_{1},u_{2}\neq0}{=}\,\,\underset{h\rightarrow0}{lim}\,\frac{1}{h}\,=\,\infty
$$

ומכך $$f$$ לא גזירה בכיוונים אלו.
&nbsp;  



ההגדרה ה"טובה" שאליה נגיע בהמשך
תיתן הרבה יותר ודאות -- גזירות בנקודה מסוימת תגרור תכונות שנצפה להן.
נשתמש בכך במשפטים הקשורים לנגזרת, כמו למשל ההכללה של כלל השרשרת.

<br>
<h2>גזירות / דיפרנציאביליות</h2>

העיסוק בנגזרת כ"קצב שינוי" לא
עשה את העבודה במלואה. כדי להגיע ליעד נצטרך לעסוק במהות אחרת של הנגזרת.


בפונקציות במשתנה יחיד, המשמעות הגאומטרית של נגזרת בנקודה היא "שיפוע
המשיק לגרף בנקודה" -- השיפוע של פונקציה "ישרה
ופשוטה", שבסביבה קטנה מספיק מהווה קירוב טוב של פונקציה
"לא ישרה ופשוטה". 


אם ננסה לחשוב על הגדרה תואמת עבור $$f:\mathbb{R}^{2}\rightarrow\mathbb{R}$$
, האינטואיציה אולי תכוון אתכם לחשוב על "המישור המשיק
לגרף בנקודה". הרי המישור הוא המושג הגאומטרי הכי
"ישר ופשוט" שנפרש על 2
מימדים, וייתכן שבסביבה קטנה מספיק (של נקודה כלשהי) יהיה מישור שיהווה
קירוב טוב לפונקציה.


שימו לב שכבר מההכללה הקטנה והתמימה הזו איבדנו משהו קטן: במשתנה יחיד
הנגזרת לא מתארת את המשיק כולו, אלא <strong>רק את השיפוע </strong>שלו. למרות
שאין לנו מושג מקביל במישור, תיכף נראה שנצליח להכליל את המשמעות המלאה
החבויה ב"שיפוע המשיק בנקודה".

&nbsp;  
אסביר למה התעקשתי לכתוב "ישר ופשוט"
3 פעמים. אחת ההגדרות לנגזרת בנקודה $$a$$ היא מספר
($$f'(a)$$) שמקיים: 

$$
f(a+h)=f(a)+\boldsymbol{f'(a)\cdot h}+o(h)
$$

רק כדי להניח את הדעת, ניזכר בשקילות להגדרה המוכרת:

$$
f(a+h)=f(a)+f'(a)\cdot h+o(h)\,\,\Longleftrightarrow\,\,f(a+h)-f(a)-f'(a)\cdot h=o(h)\,\,\Longleftrightarrow
$$



$$
\Longleftrightarrow\,\,\underset{h\rightarrow0}{lim}\frac{f(a+h)-f(a)-f'(a)\cdot h}{h}=0\,\,\Longleftrightarrow\,\,\underset{h\rightarrow0}{lim}\frac{f(a+h)-f(a)}{h}-f'(a)=0
$$


&nbsp;  
הביטוי $$f'(a)\cdot h$$ הוא החלק ה"עיקרי"
ממשוואת המשיק לגרף בנקודה $$a$$ -- הוא זה שנותן לה את התארים "ישר
ופשוט". בעצם, זו פונקציה לינארית, או <strong>העתקה
לינארית</strong>:  $$T:\mathbb{R}\rightarrow\mathbb{R}$$ , $$T(h)=f'(a)\cdot h$$.



עכשיו אפשר להתחיל לתפוס את המשמעות הכללית של $$f'(a)$$ -- זו <strong>העתקה
לינארית</strong> שמהווה <strong>קירוב</strong> טוב ל-$$f$$ בנקודה $$a$$. תיאור
זה כללי מספיק כדי שנוכל לדמיין אותו עבור פונקציה $$f:\mathbb{R}^{n}\rightarrow\mathbb{R}$$
-- הנגזרת בנקודה $$a\in\mathbb{R}^{n}$$ תהיה העתקה לינארית, $$T:\mathbb{R}^{n}\rightarrow\mathbb{R}$$
שמהווה קירוב טוב ל-$$f$$ ב-$$a$$. 
&nbsp;  

&nbsp;  
מה זה אומר "מהווה קירוב טוב"? במשתנה
אחד המשמעות הייתה שמתקיים (לפי אחת השקילויות להגדרת הנגזרת):

$$
\underset{h\rightarrow0}{lim}\frac{f(a+h)-f(a)-T(h)}{h}=0
$$




יש בעיה קטנה במעבר לכמה משתנים: המכנה, $$h$$, מסמל קלט ל-$$f$$
או $$T$$, אז כעת $$h$$ יהיה וקטור. המונה הוא עדיין מספר (כי
הפלט של $$f$$ ושל $$T$$ הוא איבר ב-$$\mathbb{R}$$), ואין
משמעות לחלוקה של מספר בוקטור. כדי לפתור את הבעיה תוך שמירה על המשמעות
של הביטוי, נשנה את המכנה מ-$$h$$ לנורמה שלו $$||h||$$. 
&nbsp;  

&nbsp;  
להעתקה הלינארית $$T$$ שמקיימת תכונה זו (או למטריצה שמייצגת את $$T$$)
קוראים<strong> הדיפרנציאל של $$f$$ בנקודה $$a$$</strong>. אם הדיפרנציאל
בנקודה אכן קיים, אז אומרים ש-$$f$$ גזירה/דיפרנציאבילית ב-$$a$$.

&nbsp;  

&nbsp;  
נראה כעת שדיפרנציאביליות גוררת רציפות: 

$$
\underset{h\rightarrow0}{lim}\frac{f(a+h)-f(a)-T(h)}{||h||}=0\,\,\,\Longrightarrow\,\,\,f(a+h)-f(a)-T(h)=o(||h||)\,\,\,\Longrightarrow
$$



$$
\Longrightarrow\,\,\,f(a+h)=f(a)+T(h)+o(||h||)\,\,\,\Longrightarrow\,\,\,\boldsymbol{\underset{h\rightarrow0}{lim}f(a+h)}=\underset{h\rightarrow0}{lim}\left(f(a)+T(h)+o(||h||)\right)=\boldsymbol{f(a)}
$$




בחלק הבא נוכיח גם שדיפרנציאביליות בנקודה גוררת קיום של כל הנגזרות
המכוונות באותה נקודה.
&nbsp;  

&nbsp;  
(נקודה למחשבה: שימו לב שהדיפרנציאל $$T$$ מוגדר עבור נקודה ספציפית
-- לכל נקודה יש העתקה/מטריצה משלה. בפונקציות של משתנה אחד הדיפרנציאל
בנקודה כלשהי היה מספר (או, כמו שאנחנו עכשיו מבינים, מטריצה $$1\times1$$).
היה די פשוט להתאים לכל מספר $$a$$ את הדיפרנציאל בנקודה $$(a,f(a))$$.
להתאמה הזו, בין מספר מהתחום לבין הדיפרנציאל בנקודה המתאימה לו, קראנו
"פונקציית הנגזרת של $$f$$".
זו הייתה פונקציה שמקבלת מספר ומחזירה מספר $$f':\mathbb{R}\rightarrow\mathbb{R}$$,
אבל עבור פונקציות בכמה משתנים הדיפרנציאל אינו מספר. לכן אין ממש מקבילה
ל"נגזרת של הנגזרת" - הרי אנחנו
לא יודעים לגזור פונקציה $$\mathbb{R}^{n}\rightarrow Mat_{1\times n}(\mathbb{R})$$.)




<br>
<h2>בחזרה לנגזרות מכוונות</h2>

אז ראינו שגזירות גוררת רציפות, שזה חמוד, אבל אולי אתם חושבים לעצמכם
"אוקיי, ומה עושים עם הדיפרנציאל הזה?"
-- ועכשיו אנחנו נראה מה. נביט שוב בהגדרה אבל עם שינוי קטן -- נחליף
את $$T(h)$$ ב-- $$Df(a)\cdot h$$ , כאשר $$Df(a)$$ היא המטריצה
המייצגת של $$T$$ בבסיס הסטנדרטי: 

$$
\underset{h\rightarrow0}{lim}\frac{f(a+h)-f(a)-Df(a)\cdot h}{||h||}=0
$$

 


כבר אמרנו ש-$$h$$ הוא וקטור. בהגדרה הזו $$h$$ שואף לוקטור האפס,
אך אין שום הגבלה על ה"דרך" שבה
הוא יעבור. אם $$Df(a)$$ היא אכן הדיפרנציאל של הפונקציה בנקודה הזו,
לא ישנה לנו "מאיזה כיוון" $$h$$
ישאף לוקטור האפס -- המשוואה תהיה נכונה (בתנאי שלא נחרוג מתחום ההגדרה
כמובן). לכן, לכל $$u\in\mathbb{R}^{n}$$ יתקיים:

$$
\underset{t\rightarrow0}{lim}\,\frac{f(a+tu)-f(a)-Df(a)\cdot(tu)}{||tu||}=0\,\,\overset{\text{(1)}}{\Longrightarrow}\,\,\underset{t\rightarrow0}{lim}\,\frac{f(a+tu)-f(a)-t\cdot Df(a)\cdot u}{|t|\cdot||u||}=0\,\,\overset{(2)}{\Longrightarrow}
$$



$$
\overset{(2)}{\Longrightarrow}\,\,\underset{t\rightarrow0}{lim}\,\frac{f(a+tu)-f(a)}{|t|}-\frac{t}{|t|}Df(a)\cdot u=0
$$

(1) במונה -- תכונה של העתקה לינארית, במכנה -- תכונה
של נורמה         (2) הכפלה בסקלר $$||u||$$
ופישוט אלגברי
&nbsp;  



מכאן נחלק למקרים: כש-$$t$$ שואף מימין נקבל באופן ישיר 

$$
\underset{t\rightarrow0}{lim}\frac{f(a+t\cdot u)-f(a)}{t}-1\cdot Df(a)\cdot u=0\,\,\,\Longrightarrow\,\,\,\underset{t\rightarrow0}{lim}\frac{f(a+t\cdot u)-f(a)}{t}=Df(a)\cdot u
$$

כש-$$t$$ שואף משמאל נקבל אותו הדבר (עם טיפה יותר עבודה):

$$
\underset{t\rightarrow0}{lim}\,\frac{f(a+t\cdot u)-f(a)}{-t}-(-1)Df(a)\cdot u=0\,\,\Longrightarrow\,\,-\,\underset{t\rightarrow0}{lim}\,\frac{f(a+t\cdot u)-f(a)}{t}=-Df(a)\cdot u
$$




אני מקווה שהביטוי באגף שמאל קצת מוכר לכם. <strong></strong>


<strong>המסקנה</strong>: הנגזרת בכיוון $$u$$ בנקודה $$a$$ נתונה ע"י 
$$f_{u}(a)=Df(a)\cdot u=T(u)$$ . בפרט, אם $$f$$ דיפרנציאבילית
בנקודה $$a$$, אז היא גזירה בכל כיוון בנקודה זו.

<br>
<h2>הבעת הדיפרנציאל + הגרדיאנט</h2>

אז ראינו את הערך של הדיפרנציאל - הוא מכיל את המידע הדרוש לחישוב כל
הנגזרות המכוונות בנקודה. מה שעוד לא ראינו זה איך למצוא/להביע אותו
-- דיברנו רק על הקיום שלו. היות והדיפרנציאל הוא העתקה לינארית, נעבור
למושגים של אלגברה לינארית.


$$Df(a)$$ היא המטריצה המייצגת של העתקה לינארית $$T:\mathbb{R}^{n}\rightarrow\mathbb{R}$$
(בין 2 מרחבים אוקלידיים) לפי הבסיסים הסטנדרטיים. לכן
מתקיים:

$$
Df(a)\,=\,
\begin{bmatrix}
| &  & |\\
{}
[T(e_{1})]_{E} & \cdots\cdots & [T(e_{n})]_{E}\\

| &  & |\\
\end{bmatrix}
\,=\,
\begin{bmatrix}
T(e_{1}) & \cdots\cdots & T(e_{n})
\end{bmatrix}

$$

(הכתיבה המתומצתת נובעת מכך שהטווח הוא $$\mathbb{R}$$)


ראינו לפני רגע, שהפעלה של $$T$$ (או של $$Df(a)$$, שזה בעצם אותו
דבר) על כיוון מסוים $$u$$ מביאה לנו את הנגזרת בכיוון $$u$$ לאותה
נקודה. אם כך, אז $$T(e_{i})$$ הוא לא אחר מאשר הנגזרת בכיוון $$e_{i}$$
בנקודה, כלומר 




$$
T(e_{i})=f_{x_{i}}(a)=\frac{\partial f}{\partial x_{i}}(a)
$$




אז עכשיו הבנו שאם $$f$$ דיפרנציאבילית, הדיפרנציאל שלה הוא המטריצה/וקטור
$$[\frac{\partial f}{\partial x_{1}}(a),...,\frac{\partial f}{\partial x_{n}}(a)]$$.
לוקטור הזה קוראים <strong>הגרדיאנט</strong> של $$f$$ ומסמנים אותו $$\nabla f(a)$$.
(יש לציין שההגדרה תקפה רק לפונקציות עם טווח $$\mathbb{R}$$, כלומר
לפונקציות $$\mathbb{R}^{n}\rightarrow\mathbb{R}^{m}$$המושג גרדיאנט
לא מוגדר)
&nbsp;  



זה נותן לנו עוד ניסוח לחישוב הנגזרת המכוונת בנקודה:

$$
f_{u}(a)\,=\,\nabla f(a)\cdot u\,=\,\sum_{i=1}^{n}\frac{\partial f}{\partial x_{i}}(a)\cdot u_{i}
$$


&nbsp;  



נבחין בתכונה מעניינת -- לכל כיוון שנבחר, הנגזרת המכוונת בנקודה תקיים
(לפי אי-שוויון קושי-שוורץ): 

$$
f_{u}(a)\,=\,\nabla f(a)\cdot u\,\leq\,||\nabla f(a)||\cdot||u||
$$

מההגדרה של זווית במרחב האוקלידי, <strong>שוויון </strong>מתקבל כאשר $$u$$
באותו כיוון כמו $$\nabla f(a)$$ -- כלומר, כאשר $$u$$ בכיוון
הגרדיאנט, הנגזרת המכוונת מקבלת את הערך הכי גבוה שהיא יכולה לקבל (בכל
מקרה אחר יתקיים $$<$$ ולא $$=$$). במילים אחרות: בכל נקודה, הנגזרת
המכוונת היא מקסימלית בכיוון הגרדיאנט. מבחינה גרפית אפשר לחשוב על כך
בתור הכיוון שבו "העלייה תהיה הכי תלולה".

<br>
<h2>פונקציות וקטוריות</h2>

סוף סוף $$f:\mathbb{R}^{n}\rightarrow\mathbb{R}^{m}$$, והחלק הקשה
לגמרי מאחורינו. ההגדרה הרעיונית של הדיפרנציאל עדיין תופסת כאן --
פשוט נצטרך העתקה לינארית $$T:\mathbb{R}^{n}\rightarrow\mathbb{R}^{m}$$.
נותר רק לראות איך מחשבים אותה, כלומר איך נראית המטריצה $$m\times n$$
שמתארת אותה.
&nbsp;  



את $$f$$ אפשר להגדיר בתור אוסף של רכיבים, $$f=(f_{1},...,f_{m})$$,
כך שכל רכיב הוא פונקציה: $$f_{i}:\mathbb{R}^{n}\rightarrow\mathbb{R}$$.
אם $$f$$ היא פונקציה שמחזירה $$m$$--יה, אז $$f_{i}$$ מחזירה
את הרכיב ה-$$i$$ של אותה $$m$$--יה. 


(למי שקצת קשה לו עם ההגדרה התלושה הזאת: לי עזר לזכור שפונקציה היא
לא יותר מאשר מיפוי בין 2 קבוצות. אנחנו אוהבים לחשוב
על פונקציה בתור נוסחה אחידה, אבל בחשיבה עליה כ"התאמה"
באופן מופשט הפירוק לרכיבים יכול להציק פחות). 
&nbsp;  

&nbsp;  
נאמר שפונקציה גזירה חלקית לפי המשתנה ה-$$j$$ (בנקודה $$a$$)
אם כל רכיב שלה גזיר חלקית לפי המשתנה ה-$$j$$ בנקודה זו. את הנגזרת
החלקית הזו נסמן:



$$
f_{x_{j}}(a)=
\begin{bmatrix}
\frac{\partial f_{1}}{\partial x_{j}}(a)\\

\vdots\\

\frac{\partial f_{m}}{\partial x_{j}}(a)\\
\end{bmatrix}

$$

באותו אופן אפשר להגדיר נגזרות מכוונות. <strong>שימו לב</strong> - עכשיו נגזרות
חלקית/מכוונת היא <strong>וקטור</strong>! הוקטור מאחסן עבור כל רכיב של $$f$$
את "קצב השינוי" ב-$$a$$ כשזזים
על ציר $$x_{j}$$.
&nbsp;  

&nbsp;  
נזכיר שכבר יצא לנו לחקור את $$Df(a)$$ תחת "הגרדיאנט"
ושהגענו למסקנה $$T(e_{i})=f_{x_{i}}(a)$$ . אם תעברו על ההוכחה של
המקרה הכללי $$T(u)=f_{u}(a)$$ (תחת "בחזרה לנגזרות
מכוונות"), תראו שהיא תופסת גם עבור פונקציות $$f:\mathbb{R}^{n}\rightarrow\mathbb{R}^{m}$$
(ההבדל הוא שהביטוי במונה תמיד יניב וקטור ולא מספר, אבל זה לא מקלקל
שום שלב בדרך). 


אם כך, באופן אנלוגי לניתוח שבחלק "הגרדיאנט",
אנחנו יכולים להסיק:



$$
Df(a)\,=\,
\begin{bmatrix}
| &  & |\\
{}
[T(e_{1})]_{E} & \cdots\cdots & [T(e_{n})]_{E}\\

| &  & |\\
\end{bmatrix}
\,=\,
\begin{bmatrix}
| &  & |\\

f_{x_{1}}(a) & \cdots\cdots & f_{x_{n}}(a)\\

| &  & |\\
\end{bmatrix}

$$

כלומר:

$$
Df(a)\,=\,
\begin{bmatrix}
\frac{\partial f_{1}}{\partial x_{1}}(a) & \cdots & \frac{\partial f_{1}}{\partial x_{n}}(a)\\

\vdots & \ddots & \vdots\\

\frac{\partial f_{m}}{\partial x_{1}}(a) & \cdots & \frac{\partial f_{m}}{\partial x_{n}}(a)\\
\end{bmatrix}

$$

ולסיום, עוד 2 דרכים לרשום אותו דבר:

$$
Df(a)\,=\,
\begin{bmatrix}
- & \nabla f_{1}(a) & -\\

 & \vdots\\

- & \nabla f_{m}(a) & -\\
\end{bmatrix}
\,=\,
\begin{bmatrix}
- & Df_{1}(a) & -\\

 & \vdots\\

- & Df_{m}(a) & -\\
\end{bmatrix}

$$

(זכרו שעבור פונקציות עם טווח $$\mathbb{R}$$ הדיפרנציאל==הגרדיאנט)
