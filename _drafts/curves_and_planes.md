---
title: מסילות ומשטחים במרחב
---


<h1 style="text-align: center">מסילות ומשטחים במרחב</h1>


אחרי שלמדנו על דיפרנציאביליות וראינו איך מסתדרים איתה, יש לנו כלים
חדשים לחקור בעזרתם יצורים שחיים בתוך $$\mathbb{R}^{n}$$, ובפרט
במרחב התלת ממדי. ניעזר בכלים האלה בשביל לדבר על המושגים "משיק"
ו"ניצב" שבאים מעולם הגאומטריה.
נדון בגופים גאומטריים ע"י כך שנגדיר אותם באמצעות
פונקציות, ואז נראה שאפשר ללמוד מנגזרות הפונקציות האלו על הצורות שיצרנו.
תכונה אחת שנגלה לקראת הסוף תשמש אותנו בעתיד תחת הנושא של בעיות קיצון.

<br>
<h2>מסילות</h2>

מסילה היא פונקציה $$\gamma:\mathbb{R}\rightarrow\mathbb{R}^{n}$$
המוגדרת בקטע $$[a,b]$$ ורציפה<strong> </strong>בו. מסילה יכולה לתאר, למשל,
תנועה של גוף כלשהו במרחב (קלט הפונקציה יהיה הזמן שעבר מתחילת התנועה,
והפלט יהיה נקודה ב-$$\mathbb{R}^{3}$$ שבה הגוף נמצא באותו זמן).
בדוגמה כזו, ביטוי כמו $$\frac{\gamma(x+h)-\gamma(x)}{h}$$מתאר את
הקצב (הממוצע) של שינוי המיקום בכמות זמן מסוימת -- או כמו שהתרגלנו
לקרוא לזה, מהירות ממוצעת. 
&nbsp;  
מההבנה האינטואיטיבית של מושג הנגזרת, ככל שנקטין את $$h$$ נקבל הערכה
מדויקת יותר של המהירות ה"רגעית"
בזמן $$x$$. זה יביא אותנו להבנה שכל פיזיקאי כבר למד -- שגם במקרה
של מסילות, מהירות היא נגזרת של המיקום.


<img src='/blog/images/planes_and_curves_1.png'>


(בדרך כלל כשאצייר מסילות במרחב, <strong>אף אחד</strong> מהצירים לא ייצג את
הקלט/התחום של הפונקציה -- יהיה אפשר לראות את <strong>פלט</strong> הפונקציה
במרחב, אך לא נדע להעריך איזה קלט שייך לאיזו נקודה. להסתכלות מזוויות
שונות ומשחק עם המספרים: [https://www.geogebra.org/3d/nzrackmy](https://www.geogebra.org/3d/nzrackmy){:target="_blank"})
&nbsp;  

&nbsp;  
נעזוב את הדוגמה ונדבר על נגזרת של מסילות באופן כללי. מסילה היא מקרה
פרטי של פונקציה וקטורית, לכן ניתן להגדיר אותה ע"י
אוסף של רכיבים ובעזרתם לבטא את הדיפרנציאל:

$$
\gamma(x)=(\gamma_{1}(x),...,\gamma_{n}(x))\,\,\,\Longrightarrow\,\,\,\gamma'(x)=D\gamma(x)=
\begin{bmatrix}
\frac{\vartheta\gamma_{1}}{\vartheta x}(x)\\

\vdots\\

\frac{\vartheta\gamma_{n}}{\vartheta x}(x)\\
\end{bmatrix}
=
\begin{bmatrix}
\gamma_{1}'(x)\\

\vdots\\

\gamma_{n}'(x)\\
\end{bmatrix}

$$

נשים לב שכאן הנגזרת בנקודה כלשהי היא וקטור. זה לא צריך להפתיע אותנו:
כשחשבנו על "מהירות רגעית" בדוגמה
הקודמת, ביטאנו אותה ע"י שבר עם וקטור במונה ומספר
ממשי במכנה. יכולנו להגיע לאותה מסקנה באמצעות האינטואיציה מהדוגמה:




$$
\underset{h\rightarrow0}{lim}\frac{\,{\color{orange}\gamma(x+h)}-{\color{purple}\gamma(x)}}{h}\,\,=\,\,\underset{h\rightarrow0}{lim}\frac{\,{\color{orange}\sum_{i=1}^{n}\gamma_{i}(x+h)\cdot e_{i}}\,-\,{\color{purple}\sum_{i=1}^{n}\gamma_{i}(x)\cdot e_{i}}}{h}\,\,=\,\,\underset{h\rightarrow0}{lim}\frac{\sum_{i=1}^{n}(\gamma_{i}(x+h)-\gamma_{i}(x))\cdot e_{i}}{h}\,\,\overset{(1)}{=}
$$



$$
\overset{(1)}{=}\,\,\sum_{i=1}^{n}\underset{h\rightarrow0}{lim}\frac{\gamma_{i}(x+h)-\gamma_{i}(x)}{h}\cdot e_{i}\,\,=\,\,\sum_{i=1}^{n}\gamma_{i}'(x)\cdot e_{i}\,\,=\,\,(\gamma_{1}'(x),...,\gamma_{n}'(x))
$$

(1) המסילה היא רציפה, לכן כל הרכיבים שלה רציפים, ולכן
כל חיבור/כפל שלהם גם רציף
&nbsp;  

&nbsp;  
בואו נבחן את נגזרת המסילה מנקודת מבט גאומטרית (אציין שבד"כ
נקודת מבט גאומטרית תחייב צמצום של הדיון ל-$$\mathbb{R}^{3}$$ או
$$\mathbb{R}^{2}$$). אם נחשוב על הפלט של $$\gamma$$ בתור נקודות
במרחב, הביטוי $$\gamma(x+h)-\gamma(x)$$ ייצג את הוקטור שמחבר את
2 הנקודות. אם נגרום ל-2 הנקודות להיות
מאוד קרובות, הוקטור שיחבר ביניהן יהיה דומה למשיק לפונקציה בנקודה $$\gamma(x)$$.
כשאנחנו מחלקים אותו ב-$$h$$ הכיוון שלו עדיין נשמר, לכן גם הביטוי
$$\frac{\gamma(x+h)-\gamma(x)}{h}$$ שואף להיות אותו משיק. 


<img src='/blog/images/planes_and_curves_2.png'>
&nbsp;  

&nbsp;  
מעכשיו נגדיר את <strong>המשיק למסילה </strong>$$\gamma$$ <strong>בנקודה
</strong>$$a$$ בתור וקטור שכיוונו זהה לכיוון $$\gamma'(a)$$ (ההגדרה
תקפה לכל טווח $$\mathbb{R}^{n}$$ ולא רק למישור/מרחב).
&nbsp;  

&nbsp;  
נעבור לתכונה נוספת של מסילות. הפונקציה הבאה $$T(x)=\frac{\gamma'(x)}{\left\Vert \gamma'(x)\right\Vert }$$
ממפה לכל מספר ממשי $$x$$ את המשיק ה"מנורמל"
של $$\gamma$$ ב--$$x$$. שימו לב ש--$$T$$ די דומה ל--$$\gamma'$$,
ומכך קיים קשר כלשהו בין $$T'$$ לבין $$\gamma''$$ (ושוב, למי
שלמד פיזיקה, תראו אם הנושא הבא מזכיר לכם תאוצה בתנועה מעגלית כפונקציה
של מהירות/מיקום). 
&nbsp;  
מסתבר שאם $$\gamma$$ גזירה פעמיים ואם $$\gamma'(x)\neq0$$ אז
מתקיים $$T'(x)\perp\gamma'(x)$$, כלומר, וקטור הנגזרת של $$T$$
ניצב למשיק של המסילה (אומרים גם ש--$$T'(x)$$ ניצב למסילה). נוהגים
להגדיר את <strong>הנורמל למסילה </strong>$$\gamma$$ <strong>בנקודה </strong>$$a$$
בתור וקטור שניצב למסילה ב--$$a$$. כעת נעבור להוכחה: 


תחילה נראה ש--$$T$$ גזירה. נתון כבר ש--$$\gamma'(x)$$ גזירה,
אז נותר לדבר על $$\frac{1}{\left\Vert \gamma'(x)\right\Vert }$$.
נשים לב שבביטוי $$\frac{1}{\left\Vert \gamma'(x)\right\Vert }=\frac{1}{\sqrt{\gamma'(x)\cdot\gamma'(x)}}$$
יש הרכבה של 4 פונקציות: מתחילים עם $$\gamma'(x)$$,
מרכיבים אותה על פונקציית המכפלה הסקלרית, מרכיבים את התוצאה על $$\sqrt{x}$$
ואז מרכיבים על $$\frac{1}{x}$$. כל אלו פונקציות גזירות, לכן ההרכבה
שלהן גם גזירה, ועכשיו אנחנו יכולים להיות בטוחים ש--$$T$$ גזירה.



אין לנו צורך לחשב את הנגזרת עצמה, אבל בשביל ההמשך כן נשים לב לדברים
הבאים: מכלל השרשרת ומתכונות מכפלה סקלרית, לכל מסילה $$f$$ מתקיים:


$$
(1)\,\,\,D(x\cdot x)\,=\,D\left(\sum_{i=1}^{n}x_{i}^{2}\right)\,=\,
\begin{bmatrix}
2x_{1} & \cdots & 2x_{n}
\end{bmatrix}
\,=\,2
\begin{bmatrix}
x_{1} & \cdots & x_{n}
\end{bmatrix}
\,=\,2\bar{x}
$$



$$
D\left(\left\Vert f(x)\right\Vert ^{2}\right)\,=\,D\left(f(x)\cdot f(x)\right)\,\overset{chain\,rule\,+\,(1)}{=}\,2f(x)\cdot f'(x)
$$

נחזור רגע ל--$$T$$: בגלל שהיא מבצעת נירמול, תמיד מתקיים $$\left\Vert T(x)\right\Vert =1$$.
נעלה את האגפים בריבוע ונקבל $$\left\Vert T(x)\right\Vert ^{2}=1$$.
נגזור את האגפים (עבור אגף שמאל נשתמש בפיתוח שיצרנו הרגע) ונקבל:

$$
2T(x)\cdot T'(x)=0\,\overset{rewrite\,T(x)}{\Longrightarrow}\,\frac{2}{\left\Vert \gamma'(x)\right\Vert }\gamma'(x)\cdot T'(x)=0\,\Longrightarrow\,\gamma'(x)\cdot T'(x)=0
$$

כנדרש.
&nbsp;  
עכשיו נעבור לחלק הבא, שם ניעזר בידע שלנו על מסילות בשביל לדבר על משטחים.

<br>
<h2>משטחים במרחב</h2>

לפני שאגדיר משטח, וכדי שנמצא היגיון בהגדרה של משטח, ניזכר לרגע בהגדרה
של קו-גובה: בהינתן פונקציה $$f(x,y)$$, קו-גובה בגובה $$h$$ הוא
קבוצת הנקודות $$\left\{ (x,y)\,:\,f(x,y)=h\right\} $$. בקצרה אפשר
להגדיר את קו-הגובה בתור $$f(x,y)=h$$. קו-גובה מוגדר עבור פונקציות
$$\mathbb{R}^{2}\rightarrow\mathbb{R}$$ בלבד, וקבוצת הנקודות הזו
חיה במישור $$xy$$.


משטח יהיה הכללה של קו-גובה: בהינתן פונקציה $$f(x,y,z)$$, משטח-גובה
$$S$$ בגובה $$c$$ הוא קבוצת הנקודות $$S=\left\{ (x,y,z)\,:\,f(x,y,z)=c\right\} $$.
דוגמה למשטח היא ספירת היחידה: עבור $$f(x,y,z)=x^{2}+y^{2}+z^{2}$$,
ספירת היחידה היא הקבוצה $$f(x,y,z)=1$$. עכשיו שאנחנו יודעים מהו
משטח, אנחנו יכולים לראות אם יש לו תכונות שקשורות בנגזרות. 


נניח שקיימת מסילה כלשהי $$\gamma:\mathbb{R}\rightarrow\mathbb{R}^{3}$$
שנמצאת כולה על המשטח $$S$$ ועוברת דרך נקודה כלשהי $$a$$. אם
המסילה כולה על המשטח, אז בפרט $$a\in S$$, ולכן מהגדרת $$S$$
מתקיים $$f(a)=c$$. ניזכר שנקודה על המסילה (כמו $$a$$) מייצגת
את <strong>פלט</strong> המסילה, אז אם $$a$$ על המסילה נסיק שקיים $$t\in\mathbb{R}$$
עבורו $$\gamma(t)=a$$. נציב זאת במשוואה הקודמת ונקבל $$f(\gamma(t))=c$$.
נגזור את שני האגפים (תודו שהתגעגעתם לכלל השרשרת) ונקבל:

$$
f'(\gamma(t))\cdot\gamma'(t)=0\,\Longrightarrow\,f'(a)\cdot\gamma'(t)=0\,\Longrightarrow\,\nabla f(a)\cdot\gamma'(t)=0
$$

עכשיו כשקיבלנו את המשוואה הזו, נבחן שוב את כל הדיון. התחלנו עם משטח
ועם מסילה שכולה על המשטח. הסתכלנו על נקודה כלשהי במשטח+מסילה $$\gamma(t)=a$$,
וראינו את התכונה הבאה: המשיק למסילה ב--$$t$$ ניצב לגרדיאנט של
$$f$$ ב--$$\gamma(t)$$. כלומר, אם $$f$$ מגדירה משטח, אז
<strong>לכל</strong> מסילה על המשטח (ולכל נקודה על המסילה הזו) הגרדיאנט של
$$f$$ ניצב למסילה.


המסילה יכולה להגיע מכל כיוון, ומכך המשיק למסילה $$\gamma'(t)$$
יכול להיות בכיוון אחר כל פעם, ועדיין למדנו שכולם ניצבים ל--$$\nabla f(\gamma(t))$$.
קבוצת וקטורים שכולם ניצבים לאותו וקטור ב--$$\mathbb{R}^{3}$$ מגדירה
מישור (כמובן בתנאי שלפחות 2 וקטורים בת"ל).
במקרה זה נקרא לו <strong>המישור המשיק למשטח בנקודה</strong> $$a$$. 


<img src='/blog/images/planes_and_curves_3.png'>

(אפשר להזיז את נקודת ההשקה ע"י הזזת הפרמטרים $$a,b$$,
ולהציג/להסתיר את המישור ע"י לחיצה על העיגול המתאים
משמאל: [https://www.geogebra.org/3d/uvsttxmt](https://www.geogebra.org/3d/uvsttxmt){:target="_blank"}) 


נראה עכשיו איך מוצאים את משוואת המישור המשיק ע"י
מציאת תכונה שמתקיימת לכל הנקודות במישור: תהי $$\bar{x}=(x,y,z)$$
נקודה שרירותית על המישור המשיק ל--$$S$$ ב--$$a=(x_{0},y_{0},z_{0})$$.
הוקטור $$\bar{x}-a$$ גם שייך למישור (כי 2 נקודות
אלו על המישור), לכן מתקיים:

$$
\nabla f(a)\cdot(\bar{x}-a)=0\,\Longrightarrow\,f_{x}(a)(x-x_{0})+f_{y}(a)(y-y_{0})+f_{z}(a)(z-z_{0})=0
$$

(שימו לב ש--$$f_{x}(a),f_{y}(a),f_{z}(a)$$ הם מספרים, וגם $$x_{0},y_{0},z_{0}$$.
הנעלמים היחידים הם הנקודה השרירותית $$\bar{x}$$) 
&nbsp;  
משוואה זו מתקיימת לכל נקודה על המישור (ורק לנקודות על המישור), לכן
זו תהיה משוואת המישור המשיק. הנורמל שמשיק לכל המסילות שעוברות בנקודה
$$a$$ יהיה גם הנורמל של המישור המשיק / הנורמל למשטח.
&nbsp;  

&nbsp;  
נקודה אחרונה: היות ומשטחי גובה הם הכללה של קווי גובה, כל מה שדיברתי
עליו קיים גם בקווי-גובה (שם במקום נורמל למישור המשיק יש נורמל לישר
המשיק). התכונה הזאת תפגוש אותנו בנושא של בעיות קיצון תחת אילוצים.
לא ארחיב על ההבדלים בין עבודה במרחב למישור, אבל אפשר לראות דוגמה כאן:
[https://www.geogebra.org/calculator/bxua9uqv](https://www.geogebra.org/calculator/bxua9uqv){:target="_blank"} 
